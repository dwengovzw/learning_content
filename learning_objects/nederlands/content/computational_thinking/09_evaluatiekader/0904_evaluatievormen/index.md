---
hruid: ct09_04
version: 3
language: nl
title: "Evaluatievormen"
description: "Evaluatievormen"
keywords: [""]
educational_goals: [
    {source: Source, id: id}, 
    {source: Source2, id: id2}
]
copyright: dwengo
licence: dwengo
content_type: text/markdown
available: true
target_ages: [12, 13, 14]
difficulty: 3
return_value: {
    callback_url: callback-url-example,
    callback_schema: {
        att: test,
        att2: test2
    }
}
content_location: example-location
estimated_time: 1
skos_concepts: [
    'http://ilearn.ilabt.imec.be/vocab/curr1/s-computers-en-systemen'
]
teacher_exclusive: true
---

# Evaluatievormen

## Veelvoorkomende evaluatievormen

**Schriftelijke opdracht - gesloten vragen**<br>
Bij een opdracht met gesloten vragen evalueert de leerkracht een schriftelijke prestatie waarbij de leerling een antwoord selecteert uit een vooraf opgestelde set van mogelijke antwoorden. Voorbeelden van gesloten vragen zijn meerkeuzevragen, 'waar/onwaar'-vragen, matching-vragen, volgordevragen ...

Meerkeuzevragen kunnen gebruikt worden om snel de basiskennis van leerlingen te beoordelen, of zelfs om na te gaan of leerlingen aandachtig zijn voor bepaalde valkuilen en kunnen omgaan met bepaalde uitdagingen.<br>Er zijn al wat meerkeuzevragen voorhanden om bv. de aanleg van leerlingen in computationeel denken te testen of hoe ze concepten van computationeel denken in een context kunnen toepassen. Vaak kunnen ze ook gebruikt worden om na enige tijd nadat de leerstof gegeven is, na te gaan in welke mate de leerlingen de leerstof uiteindelijk beheersen.

> Aandachtspunt: Niet alle aspecten van computationeel denken kunnen echter met meerkeuzevragen beoordeeld worden (Roman-Gonzalez et al., 2019; Weintrop et al., 2021).

Korte gesloten vragen worden bijvoorbeeld aangewend om programmeervaardigheden te beoordelen: leerlingen moeten bv. de uitkomst van een programma voorspellen, ontbrekende stukken invullen, of de instructies in de juist volgorde zetten.   

**Schriftelijke opdracht - open vragen**<br>
Bij een opdracht met open vragen evalueert de leerkracht een schriftelijke prestatie van de leerling waarbij de leerling zelfstandig een antwoord formuleert op open vragen. Voor open vragen die gericht zijn op het testen van feitelijke kennis, zijn de antwoorden beknopt, variërend van één woord tot maximaal enkele regels; hoe lang een verwacht antwoord is, hangt ook wel af van de graad en de studierichitng.<br>
Voor open vragen die inzicht of toepassing testen, zijn de antwoorden meestal uitgebreider, beginnend bij minstens een alinea. Deze vragen bevatten werkwoorden zoals 'beschrijf', 'bereken', 'bewijs', 'beoordeel', 'adviseer', 'teken' ...

Open vragen en open opdrachten zijn geschikt om te beoordelen of leerlingen iets kunnen uitleggen of om na te gaan of ze iets kunnen creëren, in tegenstelling tot meerkeuzevragen (Weintrop et al., 2021).<br>
Pen-en-papier kan ook zinvol zijn in het kader van het creëren van een artefact, bv. om te laten neerschrijven welke representaties ze zullen gebruiken, om een algorime in pseudocode te ontwerpen, of om een ontwerp van een oplossing te tekenen (Weintrop et al., 2021).

> Aandachtspunt: Als leerlingen leerden programmeren in een blokgebaseerde programmeeromgeving die steeds toont over welke blokken men beschikt, en de evaluatie hierover gebeurt met pen-en-papier, dan kan het zijn dat je eerder het vermogen test om de blokken te onthouden, dan het vermogen om met de blokken te programmeren (Weintrop et al., 2021). 

**Interview**<br>
Tijdens een interview stelt de leerkracht gericht vragen aan de leerling om dieper inzicht te krijgen in de kennis, vaardigheden, denkwijze en mogelijks ook in de gevoelens of motivaties van de leerling. Het helpt de leerkracht om de leerling beter te kunnen doorgronden.

De leerlingen beoordelen a.d.h.v. een gesprek kan echter veel tijd vergen, maar op die manier kan je wel diepgaand de competenties van leerlingen nagaan.

**Zelfevaluatie**<br>
Bij zelfevaluatie is de leerling zelf betrokken. De leerkracht daagt de leerling uit om na te denken over de eigen prestaties (zelfbeoordeling) en om te bepalen wat er goed is gelopen en wat er kan worden verbeterd (zelfreflectie). De leerling evalueert zichzelf op basis van vooraf opgestelde criteria. Dit kan in de vorm van een rubric, checklist of begeleidende vragen.

Het invullen van zelfevaluatie-vragenlijsten heeft soms te leiden onder *self-report* bias: er is een verschil tussen hoe hoog men een bepaalde competentie bij zichzelf inschat en hoe competent men er werkelijk in is (Weintrop et al., 2021). Het voordeel is dat het een snellere manier is dan bv. een interview. 

**Peerfeedback**<br>
Bij peerfeedback zijn medeleerlingen betrokken en geven de leerlingen constructieve feedback op elkaars leerproces en/of eindproduct. Belangrijk is dat de feedback specifiek is en gericht op verbetering, waardoor het een wederzijds leerproces wordt waarbij leerlingen van elkaar leren en hun eigen vaardigheden verbeteren.

> Pair programming: Als leerlingen per twee programmeren, waarbij een leerling de code intikt, en de andere deze code kritisch bekijkt, gebeurt de peerfeedback op een spontane manier.<br>
Het is wel belangrijk dat deze twee leerlingen daarbij regelmatig van rol wisselen.

**Werkstuk**<br>
Bij het beoordelen van een werkstuk evalueert de leerkracht een product dat is gemaakt als uitkomst van een opdracht. Hierbij wordt vaak ook de mate van zelfstandigheid en/of creativiteit die de leerling(en) tonen in de verwerking van de leerstof, in kaart gebracht.   

Een werkstuk is geschikt om na te gaan of leerlingen de concepten van computationeel denken ook (spontaan) toepassen. Het kan bv. gaan om het schrijven van een programma dat uitgevoerd wordt in een simulator. Of het kan het ontwerp, de bouw en het programmeren van een robot inhouden. Een ander voorbeeld is het ontwikkelen van een computationeel model voor een real-world fenomeen. Het evalueren van een artefact is wel uitdagend voor de leerkracht. De beoordeling kan bijvoorbeeld gebeuren a.d.h.v. een rubric, waarbij op voorhand zeer goed in kaart wordt gebracht wat er geëvalueerd zal worden, maar zonder de creativiteit van de leerling af te straffen (Roman-Gonzalez et al., 2019; Weintrop et al., 2021).

> Een werkstuk alleen is niet voldoende om ook na te gaan of de leerlingen de concepten zelf ten volle begrijpen (Roman-Gonzalez et al., 2019; Weintrop et a;., 2021).  

**Mondelinge opdracht**<br>
Het beoordelen van een mondelinge opdracht vindt doorgaans plaats in een één-op-één setting tussen leerkracht en leerling. De mondelinge prestatie kan variëren van het beantwoorden van kennisvragen tot het bespreken van het ingeleverde werkstuk.

**Presentatie**<br>
Bij presenteren beoordeelt de leerkracht een mondelinge prestatie van een leerling waarbij er publiek aanwezig is. Het publiek kunnen medeleerlingen zijn, andere leraren, externen ... Presenteren is een vaardigheid die niet alleen gaat over kennisoverdracht, maar ook over de manier waarop informatie effectief en overtuigend wordt gecommuniceerd aan een publiek.  

**Observatie**<br>
Bij observeren kijkt de leerkracht doelgericht naar de leerlingen. Bij een observatie kunnen er cognitieve aspecten worden beoordeeld zoals de concrete uitvoering van een bepaalde taak, vaardigheid of concept. Maar ook niet-cognitieve aspecten van leren kunnen worden beoordeeld, zoals sociaal gedrag, samenwerking, houding ten opzichte van leren ...

**Participatie**<br>
Bij het beoordelen van participatie evalueert de leerkracht de leerling op basis van actieve betrokkenheid en deelname aan de activiteiten in de klas. De leerkracht kan zowel de feitelijke (kwantiteit) als de inhoudelijke (kwaliteit) participatie beoordelen.

**Openboekevaluatie**<br>
Bij een openboekevaluatie hebben leerlingen tijdens (een deel van of de gehele) evaluatie toegang tot ondersteunende les- en leermaterialen. 

**Ticket/begintaak**<br>
Tickets en begintaken evalueren wat leerlingen hebben onthouden en begrepen tijdens de les. Deze evaluaties kunnen in verschillende vormen voorkomen, waaronder een *exit ticket*, een 3-2-1 ticket en een begintaak, en kunnen zowel individueel als klassikaal gebeuren.<br>
* Een exit ticket vraagt leerlingen om aan het einde van een les korte vragen te beantwoorden of een opdracht uit te voeren.
* Het 3-2-1 ticket vraagt leerlingen om respectievelijk 3 zaken die ze hebben geleerd, 2 zaken die ze interessant vonden en 1 vraag die ze nog hebben te delen.
* De begintaak is een activiteit aan het begin van de les om voorkennis te activeren.

**Portfolio**<br>
Bij het beoordelen van een portfolio evalueert de leerkracht een door de leerling gemaakte verzameling van materialen die de inspanningen, vooruitgang en prestaties van de leerling zichtbaar maakt. De inhoud van het portfolio wordt bepaald door het doel van het portfolio: zichtbaar maken van het beste werk van de leerling, wat de leerling heeft geleerd of hoe de leerling aan het leren is.

Om de inhoud van een portfolio te beoordelen, kan je bv. gebruikmaken van rubrics. Als je de rubric opstelt in parallel met het bepalen van de verschillende opdrachten, komt het mogelijk tot uiting dat bepaalde opdrachten niet volstaan om bepaalde concepten en praktijken van computationeel denken te evalueren, of dat bepaalde opdrachten andere competenties vereisen dan die die je wilt beoordelen. Bekijk ook zeker of de opdrachten niet verkeerd kunnen worden opgevat, en verduidelijk ze voor de leerlingen met het oog op de evaluatie (Weintrop et al., 2021). 

## Ondersteuning van technologie

* Een evaluatie van programmeerskills met gebruik van de computer biedt als voordeel dat leerlingen hun programma kunnen testen en debuggen. Als ze toegang hebben tot een simulator, krijgen ze zelfs nog meer real-time feedback. Opdrachten die profiteren van deze pluspunten van technologie, dragen de mogelijkheid in zich om meer complexe competenties te beoordelen.

* Misschien heb je als leerkracht de mogelijkheid om de activiteiten van de leerlingen op de computer te loggen. Je kan de data analyseren om te kijken of leerlingen bepaalde competenties verworven hebben, en deze informatie gebruiken om hen te evalueren.

* Wel opgelet dat leerlingen dan niet afgestraft worden omdat ze exploreren en experimenteren; het werken op de computer moedigt aan om vanalles uit te proberen waardoor ze misschien afgeleid zullen zijn van het eigenlijke doel van de opdracht.

* Ook zouden er in dat geval meerdere strategieën en manieren om de opdracht te vervullen moeten toegelaten zijn.
  
Computationeel denken op deze manier beoordelen kan een beter beeld geven van hoe leerlingen in de echte wereld zouden handelen, maar is wel uitdagend voor de leerkracht (Weintrop et al., 2021).

Om computationeel denken te beoordelen, geïntegreerd in een STEM-context, zullen leerlingen bv. aan de slag gaan met een simulatietool (Weintrop et al., 2021).<br> 
Zorg er dan voor dat de leerlingen:
* doelgericht aan het werk gaan door vragen te voorzien die ze moeten beantwoorden; 
* niet enkel 'spelen' met de tool, maar vraag vooral ook naar de interpretatie van wat ze zien.  

---

## Werkstuk in informaticaonderwijs
Een werkstuk biedt in informaticaonderwijs voordelen die verder gaan dan die van klassieke toetsen en examens. Leerlingen krijgen immers de kans om zowel hun kennis van concepten te demonstreren, als hun vaardigheid om deze kennis toe te passen. Bovendien stimuleert een werkstuk zelfgestuurd leren en kritisch denken, die ook essentiële vaardigheden zijn in het wetenschapsdomein informaticawetenschappen.

Voorbeelden van werkstukken zijn algoritmen, programmacode, webapplicatie, data-analyse, database-ontwerp, simulaties, modellen, onderzoeksverslagen, essay over de impact van digitale systemen op de maatschappij, technische documentatie, een computationele artefact ...

Er zijn **drie belangrijke aspecten** die bepalen dat het om een werkstuk gaat.<br>
* Leerlingen zoeken zelf de nodige informatie (die wordt niet aangereikt zoals bij instructievormen). Ze bepalen zelf hun leerstrategie.
* Leerlingen verwerken informatie door die te delen met of te presenteren aan anderen.
* Leerlingen werken zelfstandig (individueel of in groep) en de leerkracht geeft in principe alleen hulp als leerlingen erom vragen.

<div class="alert alert-box alert-success">
<strong><h5>Wat zou je kunnen beoordelen?</h5></strong>
<ul>
    <li>Beoordeel in welke mate het werkstuk de beoogde doelstelling bereikt.</li>
    <li>Beoordeel in welke mate het werkstuk voldoet aan de vereisten die in de opdracht zijn gegeven.</li>
    <li>Beoordeel in welke mate het werkstuk inhoudelijke diepgang heeft.</li>
    <li>Beoordeel in welke mate het werkstuk presentabel (zoals lay-out, leesbaarheid, overzichtelijke opbouw ...) is.</li>
    <li>Beoordeel in welke mate het werkstuk creatief (extra, interessante elementen) en/of origineel (unieke, persoonlijke elementen) is.</li>
    <li>...</li>
</ul>
</div>

[Voorbeeld van concretisering](https://www.dwengo.org/learning-path.html?hruid=ct4_evaluatiekader&language=nl&te=true&source_page=%2Fcomputational_thinking%2F&source_title=%20Computationeel%20denken#ct09_06;nl;3)

## Observatie in informaticaonderwijs

Observaties in informaticaonderwijs kunnen waardevol zijn omdat veel aspecten van de informatica abstract of complex zijn, zoals digitaal inzicht, computationeel denken, creativiteit, doorzettingsvermogen ...

Voordat je begint met observeren, bepaal je welke specifieke aspecten van een prestatie, vaardigheid en/of het gedrag van de leerlingen je wilt evalueren.

**Prestatieobservatie**<br>
Observeer leerlingen om hun prestaties te beoordelen.

Voorbeeld: je kan leerlingen observeren terwijl ze een algoritme opstellen om te beoordelen in welke mate ze de opdracht begrijpen, in welke mate ze in staat zijn om hun gedachten en ideeën te formuleren en te ordenen.

**Vaardigheidsobservatie**<br>
Observeer leerlingen om hun vaardigheden (digitale zelfredzaamheid) te beoordelen.

Voorbeeld: je kan leerlingen observeren terwijl ze een digitale opdracht uitvoeren om te beoordelen in welke mate ze vaardig zijn in het gebruik van digitale infrastructuur, digitale tools, digitale bestanden ...

**Gedragsobservatie**<br>
Observeer leerlingen om hun houding en gedrag te beoordelen.

Voorbeeld: je kan leerlingen observeren tijdens een groepswerk om te beoordelen in welke mate leerlingen samenwerken, of ze respectvol met elkaar omgaan, of ze actief bijdragen aan de groep, of ze goed luisteren naar de ideeën van anderen ...

**Maak gebruik van een observatiewijzer**<br>
Om een ​​overzicht te hebben van wat je observeert, kan het nuttig zijn om een ​​observatiewijzer te maken. Dit kan een tabel zijn met de aspecten die je wilt evalueren met een kolom voor elk van de leerlingen. Hiermee kun je tijdens de les of activiteit snel notities maken over de observaties. Het is belangrijk om de observaties op een systematische manier vast te leggen, want dit helpt om de informatie gestructureerd te verzamelen en later te gebruiken bij het geven van feedback en het eventueel aanpassen van de lesaanpak.

<div class="alert alert-box alert-secondary">
<strong><h5>Voorbeeld observatiewijzer voor programmeervaardigheden</h5></strong>
<ul>
    <li>Probleemdefinitie
        <ul>
            <li>Begrijpt de opdracht en het probleem</li>
            <li>Deelt het probleem in stappen op</li>
        </ul>
    </li>
    <li>Patroomherkenning en abstractie
        <ul>
            <li>Herkent patronen</li>
            <li>Begrijpt en gebruikt functies</li>
        </ul>    
    </li>   
    <li>Algoritmen
        <ul>
            <li>Heeft een geschikte aanpak gekozen</li>
            <li>Begrijpt en gebruikt de juiste programmeerconcepten</li>
        </ul>    
    </li>
    <li>Code
        <ul>
            <li>Vertaalt het algoritme in correcte code</li>
            <li>Gebruikt correcte syntax</li>
            <li>Is gemakkelijk leesbaar</li>
        </ul>
    </li>
        <ul>
            <li>Testen
            <li>Heeft de oplossing meermaals getest</li>
            <li>Heeft rekening gehouden met speciale gevallen</li>
        </ul>
    </li>
</ul>
</div>

**Tips**
* Zoek tijdens de observatie naar successen.
* Zoek tijdens de observatie naar fouten.
* Controleer wie veel vragen heeft en wat de aard van de vragen zijn.

## Interview in informaticaonderwijs

Interviews in informaticaonderwijs maken het mogelijk om **direct inzicht** te krijgen in de competenties en de denkwijze van de leerling. 

Voordat je begint met interviewen, bepaal je welke specifieke aspecten van competenties van de leerling je wilt evalueren.

**Kennis**<br>
Stel aan de leerling gerichte vragen om de kennis over een bepaald onderwerp te beoordelen.
Bijvoorbeeld vragen over feiten, concepten, principes, procedures ...

**Vaardigheden**<br>
Stel aan de leerling gerichte vragen om de vaardigheden om een taak uit te voeren of een probleem op te lossen te beoordelen.
Bijvoorbeeld vragen over de stappen die ze zetten om een bepaalde taak uit te voeren.

**Attitudes**<br>
Stel aan de leerling gerichte vragen om het gedrag en de houding te beoordelen.
Bijvoorbeeld vragen over hoe ze staan ten opzichte van samenwerking, verantwoordelijkheid, respect ...

Interviews kunnen ook worden ingezet om het **reflectief vermogen** van de leerling te evalueren.
Bijvoorbeeld door te vragen naar het eigen leerproces, hoe hij/zij omgaat met feedback, wat hij/zij heeft geleerd uit fouten ...

**Maak gebruik van een vragenlijst**<br>
Op basis van het doel van het interview maak je een lijst met gerichte vragen. Probeer zo veel als mogelijk open vragen te stellen die de leerling aanmoedigen om uitgebreid te antwoorden.

<div class="alert alert-box alert-secondary">
<strong><h5>Voorbeeld vragenlijst met betrekking tot decompositie</h5></strong>
<ul>
    <li>Welke stappen volg je normaal gesproken wanneer je een nieuw probleem moet oplossen?</li>
    <li>Kun je een voorbeeld geven van een probleem dat je onlangs hebt opgelost en hoe je dit hebt opgesplitst in kleinere deelproblemen?</li>
    <li>Wat is volgens jou het voordeel van het opdelen van een probleem in kleinere deelproblemen?</li>
    <li>Hoe bepaal je welke deelproblemen het belangrijkst zijn om als eerste op te lossen?</li>
    <li>Hoe bepaal je wanneer je een deelprobleem hebt opgelost en verder kunt gaan naar het volgende deelprobleem?</li>
</ul>
</div>

**Tips**
* Kies een locatie waar je ongestoord het interview kan afnemen.<br>Zorg ook dat je voldoende tijd hebt om de leerling alle vragen te stellen en dat je niet gehaast bent.
* Leg aan de leerling uit waarom je het interview afneemt en wat je wilt evalueren.<br>Zorg dat de leerling weet dat het gaat om het herkennen van wat hij/zij goed doet en wat hij/zij kan verbeteren. 
* Stel de vragen op je lijst op een natuurlijke en vriendelijke manier.<br>Moedig de leerling aan om uitgebreid te antwoorden en eventuele onduidelijkheden uit te leggen.
* Luister aandachtig naar de antwoorden van de leerling en noteer belangrijke punten of opmerkingen.<br>Dit zal je helpen bij het maken van je evaluatie.
* Na het interview kan je kort terugkoppelen naar de leerling over hoe het interview verliep en wat je hebt waargenomen.<br>Dit kunnen bijvoorbeeld de sterke punten of ontwikkelpunten van de leerling zijn.
* Verwerk de informatie die je hebt verzameld tijdens het interview in je evaluatie.<br>Maak aantekeningen van belangrijke punten en koppel deze terug aan de leerling of andere belanghebbenden, indien nodig.

## Portfolio in informaticaonderwijs

Een portfolio is in informaticaonderwijs een **dynamische tool**, die de leerlingen de mogelijkheid biedt om hun technische vaardigheden, praktische toepassingen, soft skills ..., en **persoonlijke groei** op een georganiseerde manier te presenteren. Het laat leerlingen ook toe om dat waar ze zeer goed in zijn, in de verf te zetten.<br>
De verwachte inhoud van het protfolio wordt op voorhand vastgelegd.

De inhoud van het portfolio wordt bepaald door het doel van het portfolio. Grofweg zijn er een drietal types te onderscheiden.

**Showcase portfolio**<br>
* Maakt het beste werk van de leerling zichtbaar.
* Bij dit portfolio ligt de focus op het verzamelen van ontwerpen/realisaties om deze te presenteren en/of te gebruiken ter staving van een mondelinge verdediging. De inhoud van het portfolio bevat producten, die door leerling zijn geselecteerd.

**Assessment portfolio**<br>
* Maakt zichtbaar wat de leerling heeft geleerd.
* Bij dit portfolio ligt de focus op het verzamelen van de gemaakte opdrachten/taken om in kaart te brengen in welke mate de leerling de onderwijsdoelen heeft bereikt. De inhoud van dit portfolio wordt vastgelegd door de leraar.

**Learning portfolio**<br>
* Maakt zichtbaar hoe de leerling aan het leren is.
* Bij dit portfolio ligt de focus op het verzamelen van materialen met betrekking tot het leerproces zoals verslagen, opdrachten, ontwerpen, reflecties ..., om vervolgens met de leerling in gesprek te gaan en gepaste feedback te geven. De inhoud van het portfolio bevat werk in uitvoering en het eigenaarschap ligt bij de leerling zelf.

<div class="alert alert-box alert-success">
<strong><h5>Wat zou je kunnen beoordelen?</h5></strong>
<ul>
    <li>Beoordeel in welke mate de inhoud van het portfolio het doel ondersteunt.</li>
    <li>Beoordeel in welke mate het portfolio de vereiste componenten bevat.</li>
    <li>Beoordeel in welke mate het werk voldoet aan de vereisten die in de opdracht(en) zijn gegeven.</li>
    <li>Beoordeel in welke mate de organisatie van het portfolio logisch is opgebouwd.</li>
    <li>Beoordeel in welke mate het portfolio gebruiksvriendelijk is gepresenteerd.</li>
    <li>...</li>
</ul>
</div>
 
## Zelfevaluatie in informaticaonderwijs
Zelfevaluatie in informaticaonderwijs is een hulpmiddel om **zelfbewustzijn, eigenaarschap van het leerproces en gerichte persoonlijke en professionele groei** bij leerlingen te stimuleren. 
In de snel evoluerende digitale wereld zijn dit cruciale vaardigheden.

**Tips**
* Geef leerlingen duidelijke doelen en verwachtingen voor hun werk.
* Geef leerlingen rubrics om hen te helpen bij het beoordelen van hun eigen werk.
* Geef leerlingen voldoende ondersteuning om hun zelfevaluatievaardigheden te ontwikkelen.
* Geef leerlingen feedback op de zelfevaluatie om hen zo te helpen hun zelfevaluatievaardigheden te optimaliseren.

## Peerfeedback in informaticaonderwijs

Peerfeedback is in informaticaonderwijs een waardevolle kans om de **ontwikkeling van programmeer-, probleemoplossende, technische en communicatieve vaardigheden** van leerlingen te stimuleren, alsook om hen voor te bereiden op **samenwerken**.

**Tips**
* Geef duidelijke instructies en ondubbelzinnige criteria zodat de leerlingen gerichte feedback kunnen geven en ontvangen.
* Laat leerlingen oefenen met het geven van feedback.
* Laat feedback geven in duo’s of in kleine groepen.
* Gebruik digitale tools (zoals een padlet, cloudomgeving, peer review tools ...) om de communicatie te vergemakkelijken

<div class="alert alert-box alert-secondary">
<strong><h5>Voorbeeld peerfeedbackopdracht bij programmeren</h5></strong>
<ul>
    <li>Context
        <ul>
            <li>Leerlingen hebben de opdracht gekregen om een eenvoudige functie te programmeren die twee getallen optelt en het resultaat teruggeeft.</li>
            <li>Elke leerling deelt de broncode van hun optelfunctie met een medeleerling (peer).</li>
        </ul>
    </li>
    <li>Test uit
        <ul>
            <li>Probeer het programma van je peer uit met verschillende getallen.</li>
            <li>Kies zowel positieve als negatieve waarden en noteer eventuele onnauwkeurigheden of fouten in de berekening.</li>
        </ul>
    </li>
    <li>Code
        <ul>
            <li>Leesbaarheid<br>Is de code gemakkelijk te volgen?<br>Heeft de student variabelen en functies duidelijk benoemd?</li>
            <li>Correctheid<br>Zijn de resultaten van de optelling juist?</li>
            <li>Efficiëntie<br>Zijn er onnodige stappen of herhalingen in de code?</li>
        </ul>
    </li>
    <li>Feedback geven
        <ul>
            <li>Positieve feedback<br>Benoem wat goed en effectief was in de code.<br>Bijvoorbeeld: "Je hebt duidelijke namen voor de variabelen gekozen."</li>
            <li>Constructieve feedback<br>Geef suggesties voor verbetering.<br>Bijvoorbeeld: "Misschien is het goed om te controleren of de ingevoerde waarden echt getallen zijn ."</li>
            <li>Vragen stellen<br>Als een bepaald deel van de code onduidelijk is, vraag dan om uitleg aan je peer.</li>
        </ul>
    </li>
    <li>Feedback ontvangen
        <ul>
            <li>Luister aandachtig en zonder te onderbreken naar je peer.</li>
            <li>Stel vragen ter verduidelijking en noteer belangrijke punten van de feedback.</li>
        </ul>
    </li>
    <li>Reflectie
        <ul>
            <li>Wat heb je van deze feedbackoefening geleerd?</li>
            <li>Welke wijzigingen ga je uitvoeren op basis van de feedback?</li>
        </ul>
    </li>
</ul>
</div>