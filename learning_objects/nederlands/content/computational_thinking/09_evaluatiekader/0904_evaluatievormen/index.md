---
hruid: ct09_04
version: 3
language: nl
title: "Evaluatievormen"
description: "Evaluatievormen"
keywords: [""]
educational_goals: [
    {source: Source, id: id}, 
    {source: Source2, id: id2}
]
copyright: dwengo
licence: dwengo
content_type: text/markdown
available: true
target_ages: [12, 13, 14]
difficulty: 3
return_value: {
    callback_url: callback-url-example,
    callback_schema: {
        att: test,
        att2: test2
    }
}
content_location: example-location
estimated_time: 1
skos_concepts: [
    'http://ilearn.ilabt.imec.be/vocab/curr1/s-computers-en-systemen'
]
teacher_exclusive: true
---

# Evaluatievormen

## Veel voorkomende evaluatievormen

**Schriftelijke opdracht - gesloten vragen**<br>
Bij een opdracht met gesloten vragen evalueert de leerkracht een schriftelijke prestatie waarbij de leerling een antwoord selecteert uit een vooraf opgestelde set van mogelijke antwoorden. Voorbeelden van gesloten vragen zijn meerkeuzevragen, waar/onwaar vragen, matching-vragen, volgorde vragen ...

**Schriftelijke opdracht - open vragen**<br>
Bij een opdracht met open vragen evalueert de leerkracht een schriftelijke prestatie van de leerling waarbij de leerling zelfstandig een antwoord formuleert op open vragen. Voor open vragen die gericht zijn op het testen van feitelijke kennis, zijn de antwoorden beknopt, variërend van één woord tot maximaal enkele regels; hoe lang een verwacht antwoord is, hangt ook wel af van de graad en de studierichitng.<br>
Voor open vragen die inzicht of toepassing testen, zijn de antwoorden meestal uitgebreider, beginnend bij minstens een alinea. Deze vragen bevatten werkwoorden zoals 'beschrijf', 'bereken', 'bewijs', 'beoordeel', 'adviseer', 'teken' ...

**Mondelinge opdracht**<br>
Het beoordelen van een mondelinge opdracht vindt doorgaans plaats in een één-op-één setting tussen leerkracht en leerling. De mondelinge prestatie kan variëren van het beantwoorden van kennisvragen tot het bespreken van het ingeleverde werkstuk.

**Interview**<br>
Tijdens een interview stelt de leerkracht gericht vragen aan de leerling om dieper inzicht te krijgen in de kennis, vaardigheden, denkwijze en mogelijks ook in de gevoelens of motivaties van de leerling. Het helpt de lerkracht om de leerling beter te kunnen doorgronden. 

**Presentatie**<br>
Bij presenteren beoordeelt de leerkracht een mondelinge prestatie van een leerling waarbij er publiek aanwezig is. Het publiek kunnen medeleerlingen zijn, andere leraren, externen ... Presenteren is een vaardigheid die niet alleen gaat over kennisoverdracht, maar ook over de manier waarop informatie effectief en overtuigend wordt gecommuniceerd aan een publiek.  

**Werkstuk**<br>
Bij het beoordelen van een werkstuk evalueert de leerkracht een product dat is gemaakt naar aanleiding van een opdracht. Hierbij wordt vaak ook de mate van zelfstandigheid en/of creativiteit die de leerling(en) tonen in de verwerking van de leerstof in kaart gebracht. 

**Observatie**<br>
Bij observeren kijkt de leerkracht doelgericht naar de leerlingen. Bij een observatie kunnen er cognitieve aspecten worden beoordeeld zoals de concrete uitvoering van een bepaalde taak, vaardigheid of concept. Maar ook niet-cognitieve aspecten van leren kunnen worden beoordeeld zoals sociaal gedrag, samenwerking, houding ten opzichte van leren ...

**Openboekevaluatie**<br>
Bij een openboekevaluatie hebben leerlingen tijdens (een deel van of de gehele) evaluatie toegang tot ondersteunende les- en leermaterialen. Deze vorm van evalueren wordt steeds gecombineerd met een andere evaluatievorm zoals mondelinge opdracht, schriftelijke opdracht met open vragen, een werkstuk ...

**Portfolio**<br>
Bij het beoordelen van een portfolio evalueert de leerkracht een door de leerling gemaakte verzameling van materialen die de inspanningen, vooruitgang en prestaties van de leerling zichtbaar maakt. De inhoud van het portfolio wordt bepaald door het doel van het portfolio: zichtbaar maken van het beste werk van de leerling, wat de leerling heeft geleerd of hoe de leerling aan het leren is.

**Ticket/begintaak**<br>
Tickets en begintaken evalueren wat leerlingen hebben onthouden en begrepen tijdens de les. Deze evaluaties kunnen in verschillende vormen voorkomen waaronder een *exit ticket*, een 3-2-1 ticket en een begintaak, en kunnen zowel individueel als klassikaal gebeuren.<br>
* Een exit ticket vraagt leerlingen om aan het einde van een les korte vragen te beantwoorden of een opdracht uit te voeren.
* Het 3-2-1 ticket vraagt leerlingen om respectievelijk 3 zaken die ze hebben geleerd, 2 zaken die ze interessant vonden en 1 vraag die ze nog hebben te delen.
* De begintaak is een activiteit aan het begin van de les om voorkennis te activeren.

**Participatie**<br>
Bij het beoordelen van participatie evalueert de leerkracht de leerling op basis van actieve betrokkenheid en deelname aan de activiteiten in de klas. De leerkracht kan zowel de feitelijke (kwantiteit) als de inhoudelijke (kwaliteit) participatie beoordelen.

**Zelfevaluatie**<br>
Bij zelfevaluatie is de leerling zelf betrokken. De leerkracht daagt de leerling uit om na te denken over de eigen prestaties (zelfbeoordeling) en om te bepalen wat er goed is gelopen en wat er kan worden verbeterd (zelfreflectie). De leerling evalueert zichzelf op basis van vooraf opgestelde criteria. Dit kan in de vorm van een rubric, checklist of begeleidende vragen.

**Peerfeedback**<br>
Bij peerfeedback zijn medeleerlingen betrokken en geven de leerlingen constructieve feedback op elkaars leerproces en/of eindproduct. Belangrijk is dat de feedback specifiek is en gericht op verbetering waardoor het een wederzijds leerproces wordt waarbij leerlingen van elkaar leren en hun eigen vaardigheden verbeteren.


## Werkstuk in informaticaonderwijs
Een werkstuk biedt in informaticaonderwijs voordelen die verder gaan dan die van klassieke toetsen en examens. Leerlingen krijgen immers de kans om zowel hun kennis van concepten te demonstreren, als hun vaardigheid om deze kennis toe te passen. Bovendien stimuleert een werkstuk zelfgestuurd leren en kritisch denken, die ook essentiële vaardigheden zijn in het wetenschapsdomein informaticawetenschappen.

Voorbeelden van werkstukken zijn algoritmen, programmacode, webapplicatie, data-analyse, database-ontwerp, simulaties, modellen, onderzoeksverslagen, essay over de impact van digitale systemen op de maatschappij, technische documentatie, een computationele artefact ...

Er zijn **drie belangrijke aspecten** die bepalen dat het om een werkstuk gaat.<br>
* Leerlingen zoeken zelf de nodige informatie (die wordt niet aangereikt zoals bij instructievormen). Ze bepalen zelf hun leerstrategie.
* Leerlingen verwerken informatie door die te delen met of te presenteren aan anderen.
* Leerlingen werken zelfstandig (individueel of in groep) en de leerkracht geeft in principe alleen hulp als leerlingen erom vragen.

**Wat kun je beoordelen?**<br>
* Beoordeel in welke mate het werkstuk de beoogde doelstelling bereikt.
* Beoordeel in welke mate het werkstuk voldoet aan de vereisten die in de opdracht zijn gegeven.
* Beoordeel in welke mate het werkstuk inhoudelijke diepgang heeft.
* Beoordeel in welke mate het werkstuk presentabel (zoals lay-out, leesbaarheid, overzichtelijke opbouw ...) is.
* Beoordeel in welke mate het werkstuk creatief (extra, interessante elementen) en/of origineel (unieke, persoonlijke elementen) is.
* ...

[Voorbeeld van concretisering](https://www.dwengo.org/learning-path.html?hruid=ct4_evaluatiekader&language=nl&te=true&source_page=%2Fcomputational_thinking%2F&source_title=%20Computationeel%20denken#ct09_06;nl;3)

## Observatie in informaticaonderwijs

Observaties in informaticaonderwijs kunnen waardevol zijn omdat veel aspecten van de informatica abstract of complex zijn zoals digitaal inzicht, computationeel denken, creativiteit, doorzettingsvermogen ...

Vooraleer je begint met observeren, bepaal je welke specifieke aspecten van een prestatie, vaardigheid en/of het gedrag van de leerlingen je wilt evalueren.

**Prestatieobservatie**<br>
Observeer leerlingen om hun prestaties te beoordelen.<br>
Voorbeeld: je kan leerlingen observeren terwijl ze een algoritme opstellen om te beoordelen in welke mate ze de opdracht begrijpen, in welke mate ze in staat zijn om hun gedachten en ideeën te formuleren en te ordenen.

**Vaardigheidsobservatie**<br>
Observeer leerlingen om hun vaardigheden (digitale zelfredzaamheid) te beoordelen.<br>
Voorbeeld: je kan leerlingen observeren terwijl ze een digitale opdracht uitvoeren om te beoordelen in welke mate ze vaardig zijn in het gebruik van digitale infrastructuur, digitale tools, digitale bestanden ...

**Gedragsobservatie**<br>
Observeer leerlingen om hun houding en gedrag te beoordelen.<br>
Voorbeeld: je kan leerlingen observeren tijdens een groepswerk om te beoordelen in welke mate leerlingen samenwerken, of ze respectvol met elkaar omgaan, of ze actief bijdragen aan de groep, of ze goed luisteren naar de ideeën van anderen ...

**Maak gebruik van een observatiewijzer**<br>
Om een ​​overzicht te hebben van wat je observeert, kan het nuttig zijn om een ​​observatiewijzer te maken. Dit kan een tabel zijn met de aspecten die je wilt evalueren met een kolom voor elk van de leerlingen. Hiermee kun je tijdens de les of activiteit snel notities maken over de observaties. Het is belangrijk om de observaties op een systematische manier vast te leggen, want dit helpt om de informatie gestructureerd te verzamelen en later te gebruiken bij het geven van feedback en het eventueel aanpassen van de lesaanpak.

<div class="alert alert-box alert-success">
<strong>Een mogelijke observatiewijzer voor programmeervaardigheden</strong><br>
<ul><li>Probleemdefinitie
    <ul><li>Begrijpt de opdracht en het probleem</li></ul>
    <ul><li>Deelt het probleem in stappen op</li></ul>
</li></ul>
<ul><li>Patroomherkenning en abstractie
    <ul><li>Herkent patronen</li></ul>
    <ul><li>Begrijpt en gebruikt functies</li></ul>    
</li></ul>    
<ul><li>Algoritmen
    <ul><li>Heeft een geschikte aanpak gekozen</li></ul>
    <ul><li>Begrijpt en gebruikt de juiste programmeerconcepten</li></ul>    
</li></ul>
<ul><li>Code
    <ul><li>Vertaalt het algoritme in correcte code</li></ul>
    <ul><li>Gebruikt correcte syntax</li></ul>
    <ul><lil>Is gemakkelijk leesbaar</lil></ul>
</li></ul>
<ul><li>Testen
    <ul><li>Heeft de oplossing meermaals getest</li></ul>
    <ul><li>Heeft rekening gehouden met speciale gevallen</li></ul>
</li></ul>
</div>

**Tips**<br>
* Zoek tijdens de observatie naar successen.
* Zoek tijdens de observatie naar fouten.
* Controleer wie veel vragen heeft en wat de aard van de vragen zijn.

## Interview in informaticaonderwijs

Interviews in informaticaonderwijs maken het mogelijk om direct inzicht te krijgen in de competenties en de denkwijze van de leerling. 

Vooraleer je begint met interviewen, bepaal je welke specifieke aspecten van competenties van de leerling je wilt evalueren.

**Kennis**<br>
Stel aan de leerling gerichte vragen om de kennis over een bepaald onderwerp te beoordelen.
Bijvoorbeeld vragen over feiten, concepten, principes, procedures ...

**Vaardigheden**<br>
Stel aan de leerling gerichte vragen om de vaardigheden om een taak uit te voeren of een probleem op te lossen te beoordelen.
Bijvoorbeeld vragen over de stappen die ze zetten om een bepaalde taak uit te voeren.

**Attitudes**<br>
Stel aan de leerling gerichte vragen om het gedrag en de houding te beoordelen.
Bijvoorbeeld vragen over hoe ze staan ten opzichte van samenwerking, verantwoordelijkheid, respect ...

Interviews kunnen ook worden ingezet om het **reflectief vermogen** van de leerling te evalueren.
Bijvoorbeeld door te vragen naar het eigen leerproces, hoe hij/zij omgaat met feedback, wat hij/zij heeft geleerd uit fouten ...

**Maak gebruik van een vragenlijst**<br>
Op basis van het doel van het interview maak je een lijst met gerichte vragen. Probeer zo veel als mogelijk open vragen te stellen die de leerling aanmoedigen om uitgebreid te antwoorden.

<div class="alert alert-box alert-success">
<strong>Voorbeeld van een mogelijke vragenlijst met betrekking tot decompositie</strong><br>
<ul><li>Welke stappen volg je normaal gesproken wanneer je een nieuw probleem moet oplossen?</li></ul>
<ul><li>Kun je een voorbeeld geven van een probleem dat je onlangs hebt opgelost en hoe je dit hebt opgesplitst in kleinere deelproblemen?</li></ul>
<ul><li>Wat is volgens jou het voordeel van het opdelen van een probleem in kleinere deelproblemen?</li></ul>
<ul><li>Hoe bepaal je welke deelproblemen het belangrijkst zijn om als eerste op te lossen?</li></ul>
<ul><li>Hoe bepaal je wanneer je een deelprobleem hebt opgelost en verder kunt gaan naar het volgende deelprobleem?</li></ul>
</div>

**Tips**<br>
* Kies een locatie waar je ongestoord het interview kan afnemen.<br>
Zorg ook dat je voldoende tijd hebt om de leerling alle vragen te stellen en dat je niet gehaast bent.
* Leg aan de leerling uit waarom je het interview afneemt en wat je wilt evalueren.<br>
Zorg dat de leerling weet dat dat het gaat om het herkennen van wat hij/zij goed doet en wat hij/zij kan verbeteren. 
* Stel de vragen op je lijst op een natuurlijke en vriendelijke manier.<br>
Moedig de leerling aan om uitgebreid te antwoorden en eventuele onduidelijkheden uit te leggen.
* Luister aandachtig naar de antwoorden van de leerling en noteer belangrijke punten of opmerkingen.<br>
Dit zal je helpen bij het maken van je evaluatie.
* Na het interview kan je kort terugkoppelen naar de leerling over hoe het interview verliep en wat je hebt waargenomen.<br>
Dit kan bijvoorbeeld de sterke punten of ontwikkelpunten van de leerling zijn.
* Verwerk de informatie die je hebt verzameld tijdens het interview in je evaluatie.<br>
Maak aantekeningen van belangrijke punten en koppel deze terug aan de leerling of andere belanghebbenden, indien nodig.

## Portfolio in informaticaonderwijs

Een portfolio is in informaticaonderwijs een **dynamische tool**, die de leerling de mogelijkheid biedt om hun technische vaardigheden, praktische toepassingen, soft skills, ..., en persoonlijke groei op een georganiseerde manier te presenteren.

De inhoud van het portfolio wordt bepaald door het doel van het portfolio. Grofweg zijn er een drietal types te onderscheiden.<br>
**Showcase portfolio**<br>
* Maakt het beste werk van de leerling zichtbaar.
* Bij dit portfolio ligt de focus op het verzamelen van ontwerpen/realisaties om deze te presenteren en/of te gebruiken ter staving van een mondelinge verdediging. De inhoud van het portfolio bevat producten, die door leerling zijn geselecteerd.

**Assessment portfolio**<br>
* Maakt zichtbaar wat de leerling heeft geleerd.
* Bij dit portfolio ligt de focus op het verzamelen van de gemaakte opdrachten/taken om in kaart te brengen in welke mate de leerling de onderwijsdoelen heeft bereikt. De inhoud van dit portfolio wordt vastgelegd door de leraar.

**Learning portfolio**<br>
* Maakt zichtbaar hoe de leerling aan het leren is.
* Bij dit portfolio ligt de focus op het verzamelen van materialen met betrekking tot het leerproces zoals verslagen, opdrachten, ontwerpen, reflecties, ..., om vervolgens met de leerling in gesprek te gaan en gepaste feedback te geven. De inhoud van het portfolio bevat werk in uitvoering en het eigenaarschap ligt bij de leerling zelf.

<div class="alert alert-box alert-success">
<strong>Wat zou je kunnen beoordelen?</strong><br>
<ul><li>Beoordeel in welke mate de inhoud van het portfolio het doel ondersteunt.</li></ul>
<ul><li>Beoordeel in welke mate het portfolio de vereiste componenten bevat.</li></ul>
<ul><li>Beoordeel in welke mate het werk voldoet aan de vereisten die in de opdracht(en) zijn gegeven.</li></ul>
<ul><li>Beoordeel in welke mate de organisatie van het portfolio logisch is opgebouwd.</li></ul>
<ul><li>Beoordeel in welke mate het portfolio gebruiksvriendelijk is gepresenteerd.</li></ul>
</div>

## Zelfevaluatie in informaticaonderwijs
Zelfevaluatie in informaticaonderwijs is een hulpmiddel om **zelfbewustzijn, eigenaarschap van het leerproces en gerichte persoonlijke en professionele groei** bij leerlingen te stimuleren. 
In de snel evoluerende digitale wereld zijn dit cruciale vaardigheden.

**Tips**<br>
* Geef leerlingen duidelijke doelen en verwachtingen voor hun werk.
* Geef leerlingen rubrics om hen te helpen bij het beoordelen van hun eigen werk.
* Geef leerlingen voldoende ondersteuning om hun zelfevaluatievaardigheden te ontwikkelen.
* Geef leerlingen feedback op de zelfevaluatie om hen zo te helpen hun zelfevaluatievaardigheden te optimaliseren.

## Peerfeedback in informaticaonderwijs

Peerfeedback is in informaticaonderwijs een waardevolle kans om de **ontwikkeling van programmeer-, probleemoplossende, technische en communicatieve vaardigheden** van leerlingen te stimuleren, alsook om hen voor te bereiden op **samenwerken**.

**Tips**<br>
* Geef duidelijke instructies en ondubbelzinnige criteria zodat de leerlingen gerichte feedback kunnen geven en ontvangen.
* Laat leerlingen oefenen met het geven van feedback.
* Laat feedback geven in duo’s of in kleine groepen.
* Gebruik digitale tools (zoals een padlet, cloudomgeving, peer review tools ...) om de communicatie te vergemakkelijken

<div class="alert alert-box alert-success">
<strong>Een mogelijke peerfeedbackopdracht bij programmeren</strong><br>
<ul><li>Context
    <ul><li>Leerlingen hebben de opdracht gekregen om een eenvoudige functie te programmeren die twee getallen optelt en het resultaat teruggeeft.</li></ul>
    <ul><li>Elke leerling deelt de broncode van hun optelfunctie met een medeleerling (peer).</li></ul>
</li></ul>
<ul><li>Test uit
    <ul><li>Probeer het programma van je peer uit met verschillende getallen.</li></ul>
    <ul><li>Kies zowel positieve als negatieve waarden en noteer eventuele onnauwkeurigheden of fouten in de berekening.</li></ul>
</li></ul>
<ul><li>Code
    <ul><li>Leesbaarheid<br>
Is de code gemakkelijk te volgen?<br>
Heeft de student variabelen en functies duidelijk benoemd?</li></ul>
    <ul><li>Correctheid<br>
        Zijn de resultaten van de optelling juist?</li></ul>
    <ul><li>Efficiëntie<br>
    Zijn er onnodige stappen of herhalingen in de code?</li></ul>
</li></ul>
<ul><li>Feedback geven
    <ul><li>Positieve feedback<br>Benoem wat goed en effectief was in de code.<br>Bijvoorbeeld: "Je hebt duidelijke namen voor de variabelen gekozen."<br></li></ul>
    <ul><li>Constructieve feedback<br>Geef suggesties voor verbetering.<br>Bijvoorbeeld: "Misschien is het goed om te controleren of de ingevoerde waarden echt getallen zijn ."</li></ul>
    <ul><li>Vragen stellen<br>Als een bepaald deel van de code onduidelijk is, vraag dan om uitleg aan je peer.</li></ul>
</li></ul>
<ul><li>Feedback ontvangen
    <ul><li>Luister aandachtig en zonder te onderbreken naar je peer.</li></ul>
    <ul><li>Stel vragen ter verduidelijking en noteer belangrijke punten van de feedback.</li></ul>
</li></ul>
<ul><li>Reflectie
    <ul><li>Wat heb je van deze feedbackoefening geleerd?</li></ul>
    <ul><li>Welke wijzigingen ga je uitvoeren op basis van de feedback?</li></ul>
</li></ul>
</div>

<div class="alert alert-box alert-success">
<strong>Pair programming</strong><br>
Als leerlingen per twee programmeren, waarbij een leerling de code intikt, en de andere deze code kritisch bekijkt, gebeurt de peerfeedback op een spontane manier.<br>
Het is wel belangrijk dat deze twee leerlingen daarbij regelmatig van rol wisselen.
</div>
