---
hruid: ct_historiek4
version: 3
language: nl
title: "Computationeel denken"
description: "Computationeel denken"
keywords: [""]
educational_goals: [
    {source: Source, id: id}, 
    {source: Source2, id: id2}
]
copyright: dwengo
licence: dwengo
content_type: text/markdown
available: true
target_ages: [12, 13, 14]
difficulty: 3
return_value: {
    callback_url: callback-url-example,
    callback_schema: {
        att: test,
        att2: test2
    }
}
content_location: example-location
estimated_time: 1
skos_concepts: [
    'http://ilearn.ilabt.imec.be/vocab/curr1/s-computers-en-systemen'
]
teacher_exclusive: true
---

# Computationeel denken

**Computationeel denken is dus gestoeld op wiskundig, logisch en algoritmisch denken, gecombineerd met inzichten uit de natuurwetenschappen, de technologie en de ingenieurswetenschappen.** Het vertoont dan ook overeenkomstigheden met ‘andere’ manieren van denken (Denning & Tedre, 2019; Barr & Stephenson, 2011; Selby & Woollard, 2013). En hoewel computationeel denken zijn oorsprong niet kent in de computerwetenschappen, is het wel een **essentiële praktijk voor een computerwetenschapper** (zie ook de kader over de ‘Great Principles’). 

> Ook in andere domeinen zijn er van die ‘grote principes’, bv. 'big ideas' in de natuurwetenschappen ([Big Ideas](https://bigideasgreatscience.wordpress.com/)) overeenkomstig met de 'cross-cutting concepts' in STEM. 

Niet iedereen verstaat hetzelfde onder ‘computationeel denken’. Iemands opleiding kan daar bv. een rol in spelen: een computerwetenschapper zal er met een andere bril naar kijken dan bv. een bioloog of een wiskundige. 
Ook de manier waarop iemand computationeel denken aanwendt, verschilt, naargelang waarvoor die het wil gebruiken (Hemmendinger, 2010; Weintrop et al., 2016). 

De verschillende facetten die computationeel denken behelst, zijn bovendien over de decennia heen uitgebreid naar bv. denken in meerdere niveaus van abstractie (wat verschilt van ‘abstractie’ in de wiskunde) en nagaan hoe goed een computeroplossing opschaalt (Denning, 2009). Bovendien verandert de inhoud van de term steeds mee met de ontwikkelingen in de computerwetenschappen, dus met ‘wat moderne computers kunnen’ en de verdere digitalisering van de maatschappij (Denning & Tedre, 2019). Computationeel denken gaat nu vooral om **het denkvermogen “om op een effectieve manier met een computer de complexe problemen op te lossen waar mensen tegenaan lopen”** (Lu & Fletcher, 2009). De computer wordt bv. ingezet om een maatschappelijk relevant probleem, zoals de klimaatverandering, beter te begrijpen. **Het creatieve proces waarin men nadenkt over hoe men de computer voor al deze problemen inzet, is de essentie van computationeel denken**. 

Computers hebben het wetenschappelijk onderzoek veranderd. **Bijna elk wiskundig of wetenschappelijk domein heeft een computationele tegenhanger**, bio-informatica is daarvan een bekend voorbeeld (Wing, 2006; Denning & Tedre, 2019; Weintrop et al., 2016). Wetenschappers hebben immers begrepen dat ze m.b.v. computers zaken kunnen onderzoeken die vroeger niet uit te voeren waren, zoals onderzoek a.d.h.v. zeer grote datasets en het modelleren en simuleren van natuurwetenschappelijke fenomenen. Er wordt trouwens ook computationeel gedacht in domeinen zoals rechten en geschiedenis. Ook het internet beïnvloedt wat het computationeel denken inhoudt: grote hoeveelheden data, cloudcomputing, smartphones, een ongezien aantal gebruikers ... 
Bovendien wordt de computer door een heleboel mensen gebruikt naast de computer- en andere wetenschappers (Lowe & Brophy, 2017). 

> Historici doen met Natural Language Processing onderzoek naar de auteurs van oude teksten. Juristen gebruiken algoritmes om snel documenten te doorzoeken. Restaurateurs ontsluieren geheimen die vervat zijn in schilderijen. Klimaatwetenschappers modelleren de klimaatverandering en simuleren verschillende  scenario’s voor de opwarming van de Aarde. De realistische beelden in games en animatiefilms zijn te danken aan steeds meer verfijnde computertechnieken. 
> Geneesheren gebruiken chatbots voor het anamnesegesprek. Dankzij software wandelen architecten virtueel rond in de gebouwen die ze ontwerpen, nog voor die gebouwd zijn. 
> Archeologen gaan in digitale scans van het landschap op zoek naar sporen van archeologische objecten, zoals grafheuvels en prehistorische akkerbouwsystemen, of doen een beroep op een algoritme om nauwkeuriger en sneller het geslacht van een menselijk skelet te bepalen. 

Het *Great Principles framework* geeft de kernprincipes en kernpraktijken weer van computerwetenschappen (Denning, 2009, 2003). 

<div class="alert alert-box alert-secondary">
<h5>7 principes:</h5> 

<ul><li><strong>Computation</strong></br>Computerberekeningen: mogelijkheden en beperkingen van wat met een computer berekend kan worden</li></ul>
<ul><li><strong>Communication</strong></br>Communicatie: versturen van data tussen digitale systemen</li></ul>
<ul><li><strong>Coordination</strong></br>Coördinatie: samenwerken tussen digitale systemen</li></ul>
<ul><li><strong>Recollection</strong></br>Recollectie: opslaan en ophalen van data</li></ul>
<ul><li><strong>Automation</strong></br>Automatisering</li></ul>
<ul><li><strong>Evaluation</strong></br>Evaluatie naar effectiviteit en efficiëntie</li></ul>
<ul><li><strong>Design</strong></br>Ontwerp van systemen</li></ul> 
</div>

<div class="alert alert-box alert-secondary">
<h5>5 praktijken:</h5> 

<ul><li><strong>Programming</strong></br>Programmeren</li></ul>
<ul><li><strong>Engineering of systems</strong></br>het proces van ontwikkelen, bedenken en ontwerpen van systemen</li></ul>
<ul><li><strong>Modelling</strong></br>Modelleren</li></ul>
<ul><li><strong>Applying</strong></br>Toepassen</li></ul>
<ul><li><strong>Computational thinking</strong></br>Computationeel denken</li></ul> 
</div>

Opvallend is dat programmeren afzonderlijk staat van computationeel denken, wat in de lijn ligt met de algemene opvatting dat computationeel denken en programmeren niet hetzelfde zijn. 

**Computationeel denken helpt om de werking van digitale toestellen en digitale toepassingen te begrijpen, maar gaat ook om het denkproces dat leidt tot het creëren ervan. Computationeel denken is zo spontaan uitgebreid met het zien waar en hoe de computer kan worden ingezet, en dat niet enkel door computerwetenschappers.** Naarmate het domein van de computerwetenschappen zich verder ontwikkelt, zal ook het computationeel denken mee evolueren (Aho, 2011; Denning & Tedre, 2019; Selby & Woollard, 2013).
