---
hruid: un_ai1
version: 3
language: nl
title: "(Kunstmatige) intelligentie"
description: "(Kunstmatige) intelligentie"
keywords: [""]
educational_goals: [
    {source: Source, id: id}, 
    {source: Source2, id: id2}
]
copyright: dwengo
licence: dwengo
content_type: text/markdown
available: true
target_ages: [12, 13, 14]
difficulty: 3
return_value: {
    callback_url: callback-url-example,
    callback_schema: {
        att: test,
        att2: test2
    }
}
content_location: example-location
estimated_time: 1
skos_concepts: [
    'http://ilearn.ilabt.imec.be/vocab/curr1/s-computers-en-systemen'
]
teacher_exclusive: true
---

# Intelligentie

Meer dan 2000 jaar geleden waren Socrates en Plato al geboeid door de menselijke intelligentie, maar tot op heden is er nog steeds **geen algemeen gangbare definitie van intelligentie**. <br>
Enkele voorbeelden van hoe intelligentie gedefinieerd wordt (Legg & Hutter, 2007; Tegmark, 2017):

- “Het vermogen om te leren, om te kunnen inschatten en om te kunnen fantaseren” (16de eeuw, dokter en psycholoog Huarte). 
- “Intelligentie is de globale geschiktheid van een individu om doelbewust te handelen, om rationeel te denken en om doeltreffend om te gaan met de omgeving” (1958, psycholoog Wechsler, de grondlegger van de alom gebruikte IQ-testen WAIS en WISC). 
- “Intelligentie is een heel algemene mentale geschiktheid die o.a. het vermogen inhoudt om te redeneren, te plannen, problemen op te lossen, abstract te denken, complexe ideeën te begrijpen, snel te leren en te leren uit ervaring” (1997, 52 experten). 
- “Verstandelijk vermogen” (Van Dale). 
- “Het vermogen om kennis en vaardigheden te verwerven en toe te passen” (Oxford English Dictionary). 
- “Intelligentie meet het vermogen van een agent om doelen te bereiken in een breed spectrum van omgevingen” (2006, computerwetenschappers Hutter en Legg). Zo’n agent kan bv. een mens of een dier zijn, of een AI-systeem. 
- “Intelligentie is het vermogen om complexe doelen te bereiken” (Tegmark, 2017). 

De laatste twee definities omvatten, juist door hun breedheid, veel eigenschappen: het vermogen om kennis te verwerven, om zich aan te passen, om te begrijpen …

# Kunstmatige intelligentie

AI heeft al succesvolle toepassingen: gezichtsherkenning in China om toegang te verlenen tot gebouwen, AI-systemen die specialisten evenaren in de diagnose van huidkanker, AlphaGo Zero dat zelf go leerde spelen enkel door te spelen tegen zichzelf (Steels et al., 2017).

Een definitie geven van kunstmatige intelligentie, iets dat in zoveel verschillende domeinen wordt ingezet, is geen sinecure. Dus behalve van intelligentie, zijn er ook van AI al **tal van definities** gegeven: 

- “Kunstmatige intelligentie verwijst naar systemen die intelligent gedrag vertonen door hun omgeving te analyseren en – in zekere mate zelfstandig – actie te ondernemen om specifieke doelstellingen te verwezenlijken. Op KI gebaseerde systemen kunnen louter softwarematig zijn en actief zijn in de virtuele wereld (bijvoorbeeld stemgestuurde assistenten, software voor beeldanalyse, zoekmachines en systemen voor spraak- en gezichtsherkenning), maar KI kan ook in hardware-apparaten worden geïntegreerd (bijvoorbeeld geavanceerde robots, zelfrijdende auto’s, drones of toepassingen van het internet der dingen)”, dit is de definitie die de Europese Commissie hanteerde in 2018 (PwC, 2018). 
- “Artificiële intelligentie is niet-biologische intelligentie” (Tegmark, 2017). 
- “AI verwijst naar computers die de dingen doen die men met verstand doet. Sommige van deze zaken (bv. redeneren) worden doorgaans omschreven als ’intelligent’. Andere (bv. zicht) niet. Maar allemaal vereisen ze psychologische vaardigheden die het voor een mens en een dier mogelijk maken om hun doelen te bereiken, zoals perceptie, associatie, voorspelling, planning en het controleren van een motor” (Boden, 2016).

----------
#### Bronnen

Boden, M. A. (2016). *AI. Its nature and future.* Oxford, Verenigd Koninkrijk: Oxford University Press.

Legg, S. & Hutter, M. (2007). *Universal Intelligence: A Definition of Machine Intelligence.* Minds & Machines, *17*(4), 391–444.

PwC (2018). *Benchmark studie over artificiële intelligentie, uitgevoerd in opdracht van het Departement Economie, Wetenschap en Innovatie van de Vlaamse Overheid. Rapport PwC.* Geraadpleegd op 29 mei 2019 via https://www.ewi-vlaanderen.be/sites/default/files/bestanden/departement_economie_wetenschap_en_innovatie_-_benchmark_studie_over_artificiele_intelligentie.pdf

Steels, L., Berendt, B., Pizurica, A., & Vandewalle, J. (2017). *Artificiële intelligentie. Naar een vierde industriële revolutie?* Brussel: KVAB Standpunt 53.

Tegmark, M. (2017). *LIFE 3.0*. New York, Verenigde Staten: Vintage Books, Penguin Random House, eerste editie edition.
