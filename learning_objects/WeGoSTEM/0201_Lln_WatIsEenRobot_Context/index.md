---
hruid: Wat is een Robot?-v1.0.0
version: 1
language: nl
title: Wat is een robot?
description: Geschiedenis en bouw van robots
keywords: [voorbeeld, voorbeeld2]
educational_goals: [
    {source: Source, id: id}, 
    {source: Source2, id: id2}
]
copyright: Copyright by Jerro
licence: Licenced by Jerro
content_type: text/markdown
available: true
target_ages: [4, 3]
difficulty: 3
return_value: {
    callback_url: callback-url-example,
    callback_schema: {
        att: test,
        att2: test2
    }
}
content_location: example-location
---

# Wat is een robot?

*Welke robots heb jij al gezien?* 

In 1495 ontwierp Leonardo da Vinci een ‘mechanische leeuw' die kon voortbewegen op basis van mechanische principes. Het was echter pas in 1961 dat de industrie de eerste robot mocht verwelkomen: de Unimate. Deze robotarm kon je programmeren om taken zelfstandig uit te voeren. Geavanceerde varianten van de Unimate worden vandaag nog altijd gebruikt, bijvoorbeeld voor microchirurgie. Parallel met de ontwikkeling van zo’n industriële robots startten onderzoekers in 1950 met het systematisch bouwen van robots met poten. De meest bekende afstammelingen hiervan zijn ongetwijfeld Honda’s ASIMO (die een menselijke gedaante heeft) en Sony’s Aibo (een robothond). Bovendien houden onderzoekers zich niet alleen bezig met de mechanische bouw: ze focussen ook meer en meer op de sociale vaardigheden van robots. KISMET van MIT, uit de jaren negentig, lacht bijvoorbeeld naar je. Robots met gelaatsexpressie worden onder andere ingezet als baliemedewerkers in hotels of ziekenhuizen.

*Uit wat bestaat een robot?* 

Een robot bestaat uit hardware (zijn lichaam, met bedrading, rekeneenheid en batterijen) en software (het programma dat hem aanstuurt). Het ‘lichaam’ van een robot bevat mechanische onderdelen die uit veel materialen kunnen bestaan: wielen, een arm, een hoofd, ... De robot heeft sensoren (ingangen) om te ‘voelen’ en actuatoren (uitgangen) om te ‘handelen’. Men kan een robot voorzien van afstandssensoren, grondsensoren, tastsensoren, lichtsensoren of geluidssensoren. Voorbeelden van actuatoren zijn een lcd-scherm, een zoemer en een servomotor. Jouw computer heeft ook in- en uitgangen. Het toetsenbord en de muis zijn voorbeelden van ingangen; het scherm is een uitgang. Cruciaal is de rekeneenheid waarmee je robot ‘beslissingen’ neemt. Hiervoor gebruik je bijvoorbeeld een processor (zoals in een computer) of een microcontroller (zoals op de Dwenguino). De bedrading zorgt ervoor dat de rekeneenheid, de sensoren en de actuatoren met elkaar in verbinding staan. Hoe de robot zijn actuatoren aanstuurt, hangt af van de informatie die hij verzamelt via zijn sensoren en van de manier waarop de rekeneenheid geprogrammeerd is. De batterijen in de robot voorzien de motoren van de nodige energie. Een robot kan alleen een bepaalde taak uitvoeren als zijn rekeneenheid daarvoor geprogrammeerd is. Die taak ligt niet per se vast: je kan de rekeneenheid telkens opnieuw zo programmeren dat de robot een andere taak vervult. Die taak kan bovendien afhangen van de informatie die de microcontroller via de ingangen krijgt, maar als het programma op de microcontroller er niets mee doet, heeft deze informatie geen effect. Benieuwd wat jouw tekenrobot zoal kan? Je zal hem zo programmeren dat hij telkens opnieuw een tekening maakt.

*Robot versus dier?* 

Een robot wordt weleens met een dier vergeleken. Die vergelijking leidt tot interessante vragen. Heeft een dier sensoren? Met welk deel van een dier kan je de motoren van een robot vergelijken? En heeft de bedrading een dierlijk equivalent? Het is voer voor discussie, maar de volgende interpretatie houdt wel steek: de rekeneenheid is het brein van de robot en komt overeen met de hersenen van een dier. Een robot kan namelijk alleen een taak uitvoeren als zijn rekeneenheid daarvoor geprogrammeerd is. De motoren doen de robot bewegen, dus je zou ze kunnen vergelijken met de spieren van een dier. Het programma vertelt de robot hoe snel hij moet bewegen en wanneer hij via zijn sensoren informatie uit de omgeving moet ophalen. Een deel van de bedrading vormt het zenuwstelsel van de robot. Via deze draden worden signalen gestuurd: enerzijds van de rekeneenheid naar de motoren en de sensoren, en anderzijds van de sensoren naar de rekeneenheid. Een ander deel van de bedrading zorgt voor het transport van de nodige energie. Dieren halen energie uit hun voeding, bijvoorbeeld de energie die ze nodig hebben om hun spieren te bewegen. Robots krijgen hun energie van hun batterijen. Ze gebruiken de elektriciteit die de batterijen leveren om hun motoren te bewegen. Waarin verschilt een dier dan van een robot? Het verschil zit hem vooral in de manier waarop een dier beslissingen neemt. Een dier houdt, al dan niet bewust, rekening met de omstandigheden. Een robot beweegt alleen als zijn rekeneenheid hem daartoe beveelt. Als er iets mis is met het programma, als de betreffende sensor stuk is of als de robot over te weinig energie beschikt, dan doet de robot niet wat hij zou moeten doen. Voor een dier geldt dat niet, aangezien het dierlijk brein in staat is om oplossingen te bedenken voor problemen.